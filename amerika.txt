Amerika – sausumos masyvas tarp Ramiojo ir Atlanto vandenynų, dažniausiai įvardijamas kaip pasaulio dalis, kurią sudaro du žemynai: Šiaurės Amerika ir Pietų Amerika. Amerika apima taip pat ir Karibų jūros salas bei Grenlandiją, bet Islandija nelaikoma Amerikos dalimi dėl istorinių priežasčių.

Šnekamojoje kalboje Amerika dažnai reiškia tik Jungtines Amerikos Valstijas.

Geografija
Amerika iš šiaurės į pietus driekiasi 15 500 km. Plotas – 42,5 mln. km². Populiacija – 858 mln. (2002 m.). Abiejų žemynų vakariniu pakraščiu eina aukšti jauni kalnai – Kordiljeros, rytiniu kraštu – žemesni ir senesni kalnai. Žemynus supa Atlanto ir Ramusis vandenynai, juos jungia Panamos sąsmauka.

Istorija
Pirmieji žmonės pasiekė Ameriką per Beringo tiltą ~10 000 pr. m. e. Vikingai Amerikos krantus pasiekė X a., tačiau vėliau ryšiai nutrūko. Europiečių kolonizacija prasidėjo tik po Kolumbo kelionių. Ir Europiečiai čia pradėjo kurti savo kolonijas.

Etimologija
Pasaulio dalies pavadinimo kilmė susijusi su mūsų planetos geografinio pažinimo raida. Ji pavadinta pagal keliautoją Amerigą Vespučį. Pirmą kartą naujos europiečių atrastos žemės taip pavadintos 1507 metais, kai Martino Valdzemiulerio žemėlapyje jos pirmą kartą buvo pavaizduotos kaip atskiras sausumos masyvas.